江水又东，迳巫峡，杜宇所凿以通江水也。郭仲产云：“按地理志，巫山在县西南，而今县东有巫山，将郡县居治无恒故也！”江水历峡，东，迳新崩滩。此山汉和帝永元十二年崩，晋太元二年又崩。当崩之日，水逆流百余里，涌起数十丈。今滩上有石，或圆如箪，或方似笥，若此者甚众，皆崩崖所陨，致怒湍流，故谓之新崩滩。其颓岩所余，比之诸岭，尚为竦桀。其下十余里，有大巫山，非惟三峡所无，乃当抗峰岷峨，偕岭衡疑；其翼附群山，并概青云，更就霄汉辨其优劣耳！神孟涂所处。《山海经》曰：“夏后启之臣孟涂，是司神于巴，巴人讼于孟涂之所，其衣有血者执之，是请生，居山上，在丹山西。”郭景纯云：“丹山在丹阳，属巴。”丹山西即巫山者也。又帝女居焉。宋玉所谓：“天帝之季女，名曰瑶姬，未行而亡，封于巫山之阳。精魂为草，寔为灵芝。”所谓“‘巫山之女，高唐之阻，旦为行云，暮为行雨，朝朝暮暮，阳台之下。’旦早视之，果如其言。故为立庙，号朝云焉。”其间首尾百六十里，谓之巫峡，盖因山为名也。

　　自三峡七百里中，两岸连山，略无阙处。重岩叠嶂，隐天蔽日；自非亭午夜分，不见曦月。至于夏水襄陵，沿泝阻绝；或王命急宣，有时朝发白帝，暮到江陵，其间千二百里，虽乘奔御风，不以疾也。春冬之时，则素湍绿潭，回清倒影；绝巘多生怪柏，悬泉瀑布，飞漱其间；清荣峻茂，良多趣味。每至晴初霜旦，林寒涧肃；常有高猿长啸，属引凄异，空谷传响，哀转久绝。故渔者歌曰：“巴东三峡巫峡长，猿鸣三声泪沾裳！”

　　江水又东径石门滩。滩北岸有山，山上合下开，洞达东西，缘江步路所由，刘备为陆逊所破，走径此门，追者甚急，备乃烧铠断道。孙桓为逊前驱，奋不顾命，斩上夔道，截其要径，备逾山越险，仅乃得免，忿恚而叹曰：吾昔至京，桓尚小儿。而今迫孤，乃至于此。遂发愤而薨矣。